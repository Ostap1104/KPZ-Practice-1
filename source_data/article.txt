Кожен виток еволюції суспільства піднімає нові питання, що стосуються 
різних аспектів існування людини і найповніше висвітлюють її потреби та 
прагнення. Лінгвістика, як і будь-яка інша наука, відображає складний шлях 
пізнання дійсності, проходячи у своєму розвитку ряд етапів, обумовлених 
комплексом мовознавчих проблем, що набувають першочергового значення на 
кожному з них. Переорієнтація лінгвістики на антропоцентричні орієнтири 
зміщує фокус уваги дослідників на дослідження мови у тісному зв’язку з 
людиною, її мисленням, духовно-практичною діяльністю, що надає можливість 
наблизитись до розуміння природи комунікативної діяльності. Вирішальну роль 
для створення теоретичних засад вивчення людського чинника у мові відіграло 
введення терміну «дискурс» у лінгвістичний обіг. Одним з аспектів дослідження 
дискурсу є класифікація типів дискурсу та опис окремих дискурсів, що 
відповідають сферам людської діяльності, в кожній з яких комунікація набуває 
специфічних рис. Останніми роками з’явилися роботи, в яких досліджуються 
аргументативний (А. Д. Бєлова), конфліктний (О. В. Фадєєва), оцінний 
(Н. Н. Миронова), політичний (Т. А. ван Дейк, Р. Водак, О. С. Фоменко), 
рекламний (Дж. Кук, Дж. Ліч, О. С. Іванова), юридичний (Т. А. Скуратовська),
педагогічний (О. В. Коротєєва) та низка інших дискурсів. Однак, сучасне 
суспільство характеризується не лише стрімким технологічним розвитком та 
підвищеною увагою науковців до проблем комунікації, але й нагнітанням 
глобальної екологічної кризи, проблем взаємодії людини з природою та охорони 
навколишнього середовища. В світі склалася соціальна система, що є причиною 
виникнення та загострення соціально-економічних та екологічних проблем, різних 
за масштабом та характером. Екологічна ситуація в цілому продовжує 
погіршуватися.
В процесі осмислення взаємозв’язку суспільства і природи відбувається 
трансформація предмета екології і диференціація екологічних знань та його 
характеристика з точки зору різних аспектів – філософського, соціологічного, 
психологічного тощо. Результатом чого є виникнення низки нових наук, серед 
яких чільне місце займає еколінгвістика, що поєднує екологію і лінгвістику. Це 
свідчить про те, що екологічна тематика і проблематика привертає увагу і 
науковців-лінгвістів. Так, досліджуються лінгвокогнітивні особливості 
екологічного дискурсу (І. О. Розмаріца), вивчається екологічна термінологія 
(С. В. Овсейчик, К. Ю. Симонова), аналізується екологічна публіцистика 
(Т. О. Бондаренко, Г. М. Гопко), описуються концептуальні метафори в 
екологічному дискурсі (Н. О. Красильникова, О. В. Іванова), проводиться 
лінгвістичний аналіз дискурсивних структур екологічної тематики 
(О. Г. Хітарова).
Дана розвідка присвячена огляду сучасних підходів до трактування 
екологічного дискурсу, його жанрових та структурних особливостей.
Стаття має на меті простежити процес становлення екологічного дискурсу 
як предмета лінгвістичних досліджень, узагальнити та уточнити його сучасну 
дефініцію.
